---
heroImage: /src/assets/images/03-arsenal-fcbayern-240409-mel.avif
category: Champions League
description: >-
  Arsenal produce surpriza serii în Champions League și îi administrează lui
  Bayern Munchen prima înfrângere a sezonului. Analizăm victoria cu 3-1 a
  „tunarilor”, de la golul lui Timber și ascensiunea tânărului Karl Lennart,
  până la eroarea decisivă a lui Manuel Neuer.
pubDate: 2025-11-27T00:00:00.000Z
tags:
  - Champions League
title: 'Arsenal - Bayern 3-1: Tunarii pun capăt invincibilității bavareze în UCL'
---

Etapa aceasta de Champions League ne-a adus tuturor un meci mult așteptat între Bayern Munchen și Arsenal. Ambele echipe veneau pe cai mari, Bayern fiind neînvinsă în acest sezon în toate competițiile, iar Arsenal stând confortabil în fruntea clasamentului Premier League și împărțind prima poziție cu echipa bavareză în Champions League.

Prima repriză a arătat destul de echilibrat, așa cum ne așteptam. Scorul a fost deschis însă de tunari prin Jurrien Timber care înscrie dintr-un corner executat de Bukayo Saka, consolidând statutul londonezilor de maeștri ai fazelor fixe. Totuși, bavarezii nu cedează și reușesc să egalizeze până la pauză printr-un contraatac și execuția tânărului Karl Lennart, care la doar 17 ani marchează 2 reușite, câte una în fiecare dintre titularizările sale în Champions League.

A doua repriză ne-a adus răspunsul dilemei, începând cu un asediu asupra porții lui Bayern. Formația germană a rezistat o perioadă, nereușind totuși să facă vreun progres ofensiv. Echipa lui Vincent Kompany a părut depășită tactic de cea a lui Mikel Arteta, tunarii având o prestație dezinvoltă și controlând ritmul jocului. Supremația tactică a antrenorului spaniol a fost evidențiată și de schimbările făcute, o centrare a lui Riccardo Calafiori îl ajută pe Noni Madueke să redea avantajul lui Arsenal, care închide tabela cu o reușită a lui Gabriel Martinelli, în urma unei erori a lui Manuel Neuer la o fază caracteristică lui, de "portar libero", nereușind să intercepteze mingea la o distanță considerabilă de poartă și oferind astfel brazilianului șansa de a marca printr-o execuție banală.

Arsenal îi aduce așadar lui Bayern prima înfrângere a sezonului, cu scorul final de 3 la 1 și își consolidează astfel poziția în fruntea clasamentului Champions League, dar și statutul, arătând că pe lângă o defensivă feroce, poate să presteze și un joc ofensiv incapacitant pentru adversari. Rămâne de văzut dacă această formă grozavă a tunarilor va rămâne, și dacă le va aduce succes la finalul sezonului. Așteptările sunt mari, iar Mikel Arteta este obligat să presteze, dar cel puțin până acum, lucrurile arată bine pentru antrenorul spaniol. În privința celor de la Bayern, această înfrângere nu este o tragedie, fiind totuși prima în acest sezon, și e notabilă apariția tânărului Karl Lennart, care își consolidează ușor ușor poziția în primul 11 al bavarezilor, și poate deveni o piesă importantă în puzzle-ul lui Vincent Kompany.
